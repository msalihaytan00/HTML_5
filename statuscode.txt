HTTP Durum Kodları Nedir? Anlamları Nelerdir?

“Hyper Text Transfer Protocol” ifadesinin kısaltması olan HTTP, Türkçede kendine “Köprü Metni Aktarım Protokolü” ya da “Hiper Metin Transfer Protokolü” şeklinde karşılık bulur. Evrensel kullanımı HTTP şeklindedir ve web üzerindeki mesajların, biçim ve gönderim şeklini tanımlayan standart bir protokoldür.

HTTP durum kodları (status codes) ise istemci yani web tarayıcı ile sunucu arasındaki iletişim sürecinde neler olduğunu açıklayan, 3 haneli bir sayıdır. Bu kodların genellikle hata ile ilgili olduğu düşünülür. Fakat kodlar sunucu ve istemci arasındaki aktarım işleminin durumunu bildirir. Yani sadece hatalı olanların değil, başarılı işlemlerin de HTTP durum kodu vardır.
HTTP Durum Kodu Sınıfları Nelerdir?

HTTP status kodları, aktarım işleminin durumuna göre 5 farklı sınıfa ayrılır. Sınıflar, kodların ilk rakamlarına göre oluşturulur. Örneğin 404 kodu, 4xx sınıfındadır. Her sınıftaki kod sayısı farklılık gösterir. Sınıfların üstlendikleri rol gereği aldıkları isimler ise şöyledir:

    1xx: Bilgi isteği
    2xx: Başarı
    3xx: Yönlendirme
    4xx: İstemci hatası
    5xx: Sunucu hatası

1xx

Kullanıcı yani tarayıcının gönderdiği isteğin sunucuya ulaştığını ve istek ile ilgili işlemin başlamış olduğunu bildiren HTTP durum kodları sınıfıdır. Bu sınıftaki kodlar şunlardır:

    100 - Devam
    101 - Protokol değiştirme
    102 - İşlem

2xx

İstemciden gelen talebin sunucuya ulaştığını, sunucu tarafından anlaşıldığını ve başarılı olduğunu ifade eden kodları içeren sınıftır. Bu sınıftaki kodlar şöyledir:

    200 - Başarılı/Tamam
    201 - Oluşturuldu
    202 - Kabul edildi/Onaylandı
    203 - Yetersiz bilgi
    204 - İçerik yok
    205 - İçeriği baştan al
    206 - Kısmi içerik
    207 - Çoklu statü
    210 - Farklı içerik

3xx

Bir yönlendirme söz konusu olduğunda gösterilen ve ulaşılmak istenen bilginin, başka bir kaynağa taşındığını bildiren HTTP durum kodlarından oluşan sınıftır. 3xx sınıfındaki kodlar şu şekilde sıralanabilir:

    300 - Çoklu seçenek
    301 - Kalıcı yönlendirme
    302 - Geçici yönlendirme
    303 - Diğerlerine bak
    304 - Güncellenmemiş/Değiştirilmemiş
    305 - Proxy kullan
    307 - Geçici olarak yeniden yönlendirme

4xx

Tarayıcı tarafından gönderilen isteğe konu olan web sitesine ya da sayfaya ulaşılamadığında gösterilen ve isteğin yerine getirilemediğini ifade eden HTTP durum kodları, bu sınıfa dâhildir. 4xx sınıfındaki kodlar şöyle sıralanmaktadır:

    400 - Kötü/Hatalı istek
    401 - Yetkisi
    402 - Ödeme gerekli
    403 - Yasaklandı/Erişim izni sorunu
    404 - Bulunamadı
    405 - İzin verilmeyen yöntem
    406 - Kabul edilemez
    407 - Proxy üzerinden yetkilendirme gerekli
    408 - Zaman aşımı
    409 - Çakışma
    410 - Kaynak artık yok/Kalıcı olarak bulunmuyor
    411 - Uzunluk (içerik boyutu) gerekli
    412 - Ön koşul başarısız
    413 - Girilen veri çok fazla
    414 - İstek URL’i çok büyük
    415 - Desteklenmeyen medya tipi
    416 - Kaynak kısmi geçersiz
    417 - İstek başarısız
    422 - İşlenemeyen varlık
    423 - Kilitli
    424 - Kaynak işleme alınamadı
    425 - Çok erken
    426 - Yükseltme gerekli
    428 - Ön koşul gerekli
    429 - Çok fazla istek
    451 - Yasal nedenlerle kullanılamıyor

5xx

Kullanıcı isteğinin sunucuya başarılı bir şekilde ulaşması fakat sunucu kaynaklı sorunlar nedeniyle isteğin yerine getirilememesi hâlinde gösterilen kodların sınıfıdır. 5xx HTTP durum kodları şunlardır:

    500 - Sunucu hatası
    501 - İstek uygulanmadı
    502 - Kötü ağ geçidi
    503 - Sunucu kullanılamıyor
    504 - Ağ geçidi zaman aşımı
    505 - HTTP sürümü desteklenmiyor
    507 - Yetersiz depolama
    509 - Bant genişliği sınırı aşıldı
    511 - Ağ kimlik doğrulaması gerekli
    521 - Web sunucusu kapalı

EN SIK KARŞILAŞILANLAR

Yukarıda da görüldüğü üzere çok sayıda HTTP durum kodu vardır. Fakat bazıları ile daha sık karşılaşılır. Bu sık karşılaşılan HTTP durum kodları, e-ticaret siteniz için ciddi bir etkiye sahiptir.

200 Durum Kodu (Başarılı)

Sunucudan tarayıcıya 200 durum kodu gönderiliyorsa, her şey yolunda demektir. En ideal durum kodu budur ve kullanıcı, sitenizi olması gerektiği gibi görüntüler.

301 Durum Kodu (Kalıcı Yönlendirme)

301, en önemli durum kodlarından biridir. Bir URL adresindeki sayfanın, kalıcı olarak başka bir sayfaya yönlendirilmesi durumunda, kullanıcının da otomatik olarak yeni sayfayı görebilmesini sağlayan bir koddur. 301 ile yönlendirilen yeni sayfanın içeriği, eski URL’deki ile ilgili ya da benzer olur ve bu sayede ziyaretçi kaybı minimuma iner.

İlgili rehber: Url Nedir?

302 Durum Kodu (Geçici Yönlendirme)

Test aşamasında ya da bakımda olan bir sayfanın, geçici olarak başka bir sayfaya yönlendirilmesini sağlayan koddur. E-ticaret sitelerinde bir ürünün stokları tükendiğinde, stoklar güncellenene kadar, kullanıcıya söz konusu ürün ile ilgili başka bir ürünün sayfasını göstermek için 302 durum kodu kullanılır.

403 Durum Kodu (Erişim İzni Sorunu)

Belirli bir sayfaya ulaşabilmek adına tarayıcı tarafından sunucuya gönderilen isteğe karşılık, söz konusu sayfanın yasaklandığını ya da ilgili sayfaya erişim izninin bulunmadığını ifade etmek için 403 durum kodu kullanılır.

404 Durum Kodu (Bulunamadı)

404, kullanıcıların en sık karşılaştığı ve hata bildiren HTTP durum kodlarından biridir. Bu kod, ulaşılmak istenen sayfanın, istek gönderilen sunucuda bulunmadığını ifade eder. Bir sayfanın URL’i değiştiğinde ya da ilgili sayfa silindiğinde, kullanıcının karşısına 404 kodu ile ilgili bir ekran gönderilir.

410 Durum Kodu (Kalıcı Olarak Bulunmuyor)

410 durum kodu da 404 gibi ulaşılmak istenen sayfanın, istek gönderilen sunucuda bulunmadığını bildirir. Aralarındaki fark, 410 durum kodunu içeren sayfaların kalıcı olarak silinmiş ve geri gelmeyecek olmasıdır. 404 durum kodunu içeren sayfalar çoğu zaman güncellenir ve yeniden erişilebilir olur. 410 kodlu sayfalar ise tamamen silindiği için kısa süre sonra arama motoru dizininden de çıkartılır.

500 Durum Kodu (Sunucu Hatası)

500 durum kodu, sunucuda bir şeylerin ters gittiğini ve sunucu kaynaklı bir sorunun var olduğunu ifade eder. Sayfanın görüntülenmesine engel olan sunucu hatası çözülene kadar ilgili sayfaya erişebilmek söz konusu değildir.

503 Durum Kodu (Sunucu Kullanılamıyor)

Sunucudaki geçici sorunlar 503 durum kodu ile bildirilir. Çoğunlukla aşırı yüklenme ve sunucu bakımı gibi durumlarda sunucular geçici olarak kullanılamaz. Ayrıca bant genişliğine yönelik siber saldırılar da bu duruma sebep olabilir. 
